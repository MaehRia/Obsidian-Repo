
# 1. Պայմանագրերի կնքման ձևերը։

Պայմանագրերը ապահովում են կողմերի միջև իրավական անվտանգություն և
հստակեցում: Դրանք տարբեր ձևաչափերով կարող են լինել՝ սկսած
==վաճառքի պայմանագրերից մինչև աշխատանքային ու ծառայությունների
մատուցման պայմանագրեր==: Այս պայմանագրերը նախատեսում են
կողմերի իրավունքները, պարտավորությունները, և անհրաժեշտ
պայմանները, որոնք ապահովում են նրանց համագործակցությունը:

==Վաճառքի պայմանագիր․==

Սա փաստաթուղթ է, որը սահմանում է, թե ով և ինչ ապրանքներ կամ ծառայություններ է վաճառելու, ինչպես նաև վճարման պայմանները: Կարևոր է, որպեսզի վաճառքի պայմանագիրը մանրամասն ներկայացնի կողմերի պարտավորությունները, քանի որ դա կարող է կանխարգելել ապագայում ծագող տարաձայնությունները:

==Ծառայությունների մատուցման և աշխատանքային պայմանագրեր․==

Այժմ անդրադառնանք ծառայությունների մատուցման պայմանագրերին:
Այս պայմանագրերը նախատեսում են կոնկրետ ծառայությունների
իրականացում, ինչպես նաև նշում են, թե ինչպես և երբ կկատարվի
վճարումը: Ծառայությունների բնույթն ու նկարագիրը պետք է հստակ
սահմանված լինեն, որպեսզի կողմերը չունենան տարաձայնություններ:
Պայմանագրում կարող են ընդգրկվել նաև պայմանների
փոփոխությունները, ինչը կարևոր է ինչպես մատուցողի, այնպես էլ
պատվիրողի համար:

Աշխատանքային պայմանագրերը ևս կարևոր դեր են խաղում բիզնեսում: Այս պայմանագրերը ներառում են աշխատողի և գործատուի իրավունքներն ու պարտականությունները, աշխատանքային ժամերը, արձակուրդները և աշխատավարձի պայմանները: Քանի որ աշխատանքային միջավայրում ռիսկեր միշտ գոյություն ունեն, հետևաբար աշխատանքային պայմանագրերը ներառում են կետեր աշխատողի կողմից վնասվածքներ ստանալու դեպքում։ Վնասվածքներ ասելով ենթադրվում են ինչպես ֆիզիկական վնասվածքներ ծանր աշխատանքի կամ հնարավոր վթարների դեպքում, այնպես էլ առողջական՝ ռադիոակտիվ կամ քիմիական նյութերով հագեցած միջավայրում աշխատելու դեպքում։ Ընդ որում առողջականին վտանգ կարող են սպառնալ նաև հոգեբանական ծանր պայմանները։

Ակնհայտ է այն փաստը, որ բացարձակ անվտանգ պայմանագրեր կազմելը գրեթե անհնար է, քանի որ տարաձայնությունների առաջացումը միշտ էլ հավանական է։ Հետևաբար պայմանագրերի ճիշտ կազմումը շատ կարևոր է՝ հետագա վիճաբանությունները մինիմումի հասցնելու համար։ Ամեն մանրամասնություն կարևոր է, և պետք է ուշադրություն դարձնել դրանց վրա: Աշխատանքի ընթացքում հարցեր ծագելու դեպքում միշտ արժե խորհրդակցել իրավաբանների հետ, որպեսզի ապահովվի երկուստեք շահավետ համագործակցություն:

ՏԱՐԲԵՐՈՒԹՅՈՒՆՆԵՐԸ․


Աշխատանքի նկարագիր։

- ԱՊ․ Աշխատակիցը ընդունվում է որոշակի պաշտոնի և պարտավորվում է պարբերաբար կատարել տվյալ հաստիքի նկարագրով սահմանված աշխատանքային պարտականությունները։ 

- ՔՊ․ Պայմանագրում հստակ սահմանվում է կատարվող աշխատանքների կամ մատուցվող ծառայությունների ցանկը։ Աշխատանքի արդյունքի մատակարարումը վավերացվում է կողմերի միջև կնքվող հանձնման-ընդունման ակտով։ Բացի այս աշխատողը չի նշանակվում որոշակի պաշտոնի։

Ղեկավարում։

- Աշխատակիցը պարտավոր է հետևել ղեկավարության հրահանգներին։ 

- ՔՊ․ Կարևորը աշխատանքի արդյունքն է, ոչ թե գործընթացը։ Պատվիրատուն իրավունք չունի միջամտել աշխատանքի կատարման ընթացքին։ Պատվիրատուի մասնակցությունը գործընթացին սահմանափակվում է միջանկյալ հանձնման-ընդունման գործընթացներով։
  Կատարողը ինքնուրույն է կազմակերպում աշխատանքը։

Աշխատանքային գրաֆիկ։

- ԱՊ․ Աշխատակիցը պարտավոր է հետևել ներքին կարգապահական կանոնակարգին։ Պայմանագրով սահմանվում է աշխատանքային գրաֆիկը, իսկ հաճախումները արտացոլվում են աշխատաժամանակի տեղեկագրում։
  
- ՔՊ․ Պայմանագրում սահմանվում են աշխատանքի մեկնարկի ու ավարտի ամսաթվերը, սակայն Կատարողը ինքնուրույն է որոշում, թե ինչ գրաֆիկով է աշխատելու։ Կատարողն իր հայեցողությամբ է որոշում աշխատաժամանակի սկիզբն ու ավարտը։

Աշխատանքային պայմաններ:

- ԱՊ․ Գործատուն պարտավոր է աշխատակցին ապահովել աշխատանքի իրականացման համար անհրաժեշտ պայմաններով, գործիքներով։ 
  
- ՔՊ․ Պայմանագիրը կարող է նախատեսել աշխատանքային պայմանների ապահովումը պատվիրատուի կողմից, սակայն դա պարտադիր պայման չէ։ Սովորաբար Կատարողը ինքնուրույն է հոգում աշխատանքի համար անհրաժեշտ պայմանների ապահովման հարցը։

Աշխատանքի կատարում։

- ԱՊ․ Աշխատակիցը պարտավոր է ինքնուրույն կատարել իր աշխատանքային պարտականությունները։
 
- ՔՊ․ Կատարողը կարող է ներգրավել երրորդ անձանց աշխատանքների կատարմանը։

Վարձատրություն։

- ԱՊ․ Գործատուն պարտավոր է ամեն ամիս կատարել աշխատավարձի վճարումը։ Աշխատավարձը պետք է փոքր չլինի օրենքով սահմանված նվազագույն աշխատավարձից (լրիվ աշխատանքային օրվա դեպքում)։ 
  
- ՔՊ․ Վարձատրության չափը, պայմանները (օրինակ կանխավճար և վերջնական մարում հանձնման-ընդունման ակտը ստորագրելուց հետո) սահմանվում է պայմանագրով։ Վարձատրությունը որոշվում է կողմերի միջև, չկա օրենսդրությամբ սահմանված նվազագույն շեմ։

Պահումներ։

- ԱՊ․ Գործատուն պարտավոր է կատարել օրենքով սահմանված պահումները աշխատակցի աշխատավարձից՝ եկամտային հարկը, կենսաթոշակային հիմնադրամի հատկացումները, դրոշմանիշային վճարը։
  
- ՔՊ․ Պատվիրատուն պարտավոր է կատարել օրենքով սահմանված պահումները (եկամտային հարկ, կենսաթոշակային հատկացումներ, դրոշմանիշային վճար) պայմանագրով սահմանված վճարից։ Պահումները կատարվում են վճարման ամսում։
